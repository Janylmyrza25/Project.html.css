<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Koshoy-Korgon jonundo ulamysh</title>
</head>
<body>
    <main>
        <header>
            <h1>Кошой-Коргон жөнүндө уламыш</h1>
        </header>
        <section>
            <article>  
                <p>Кошой коргон жөнүндө ар кандай уламыштарды угуп эле жүрөбүз. "Манас доорундагы 
                    Кошойдун коргону" деген ойлор да жок эмес. Мага жолуккан Турдубек аттуу аксакал 
                    “Манас доорундагы Кошой булар чооң дөөлөт кураган инсандар. Бул Кошой 
                    куугунтуктан качып жүргөн бир эле уруунун ханы болгон” деп сөзүн баштаган. 
                    Аксакалдын айткан уламышы боюнча “чоң жортуулдардан аман калган бир уруу эл, 
                    ушул жерге урпактарын сактап калуу максатында жер которуп көчүп келишкен. 
                    Душмандардан коргонуу багытында бул чепти, ошол уруунун Кошой аттуу ханы 
                    курдурганы айтылат. Душмандар басып кирип келгенде эл ошол коргонго кирип 
                    жашынышкан. Анын ичинде суусу, тамак ашы кенен камсыздалгандыктан бир, эки жылга
                     чейин да жашай бергенге шарт түзүлгөн. Кирип келген душмандардын убакытысы 
                     дайыма чектелүү болгон. Тоо башында жашаган бир уруу элди жазында басып келип, 
                     багындыра албаган душмандар, күзүндө кайтып кете беришкен, анткени Атбашыда аба
                      ырайы катаал, бат кыш келип, кар улуу оор болот. Душман кеткен соң, эл кайрадан
                       чыгып кадимкидей аң уулап, кийинки жылга камынып жашай беришкен. Душмандар 
                       чепке келген баардык булактарды казып, чепке барган сууну токтотушуп да 
                       көрүшкөн. Бирок, бул тоолуу өрөөндө жаан чачын көп болгондуктан, суудан муктаж
                        болбогон чептеги эл багынбаган. Душмандардын ушул тоо башында жашаган бир 
                        уруу элге көз артуусунун себебин, ошол уруунун ханы жортуулдан карактаган 
                        олжосун казынасын, бөлүшпөй алып качып келип ушул чепте катып жашап жүргөнү 
                        айтылат. Бирок, адам баласынан айла качып кутулбайт эмеспи. Душмандар кышында 
                        тыңчы жөнөтүшкөн. Ал тыңчы эки жылдай ошол урууда кул катары жүрөт. Ушул 
                        уруунун ханына, чепте катылган кендерден да ТаңШоола сулуу аттуу кенже 
                        аялынын кымбат экенин, эгерде ошол сулууну колго түшүрсө хан баарын өзү алып 
                        чыгып берээрин билет. Анткени бир уруу элдин баары ошол сулууга кызмат кылып
                         жашашканына көзү жеткен. Тыңчы бул маалыматтардын баарын кышында аң улоого
                         чыгып жүрүп, белгиленген аска тоого жазып калтыра берет. Душмандар ошол жазма
                          аркылуу ТаңШооланын кайсыл учурда чептин үстүнө чыгып сейил курарын билишет.
                           Анткени чептин калыңдгы болжолдуу беш метрдей болгону айтылат. Эрте жазда 
                           келишип, аңдыган душмандар жайкы кечте сейилге чыккан ТаңШооланы чептен 
                           уурдап кетишет. Кан Кошой душмандардын койгон шартына макул болуп, катылган 
                           алтын кендерин алып чыгып берип, барымтадагы ТаңШооланы кайтарып алат. 
                           Ошентип, катылган алтын казынаны алып кетишкенден кийин, бул жерге 
                           душмандардын болгон көз артуусу токтоп, эл тынч эле жашап калган, ошол уруу 
                           азыркы азыктар болуш керек” дейт, Турдубек аксакал. Азыктар IX-кылымдарда 
                           Ферганада бигине, оргу, сокулук, черик, кытай, жедигер уруулары менен бирге
                            жашаган эл болгон. [1] Азыр азыктар ошол жерде турушат. “Мүмкүн азыктардын 
                            бир Андаш сыяктуу баатыры, казынаны карханиддерден алып качып ошол учурда 
                            уруусу менен көчүп барышкандыр” деген ой келбей койбойт. Албетте мунун 
                            баары уламыш.</p>
            </article>
        </section>
    </main>
    

</body>
</html>